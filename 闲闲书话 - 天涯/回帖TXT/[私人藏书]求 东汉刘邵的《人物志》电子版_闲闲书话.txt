wanghaopeng 2005-02-03 19:33:00 
各位大侠知道部哪有下的

汉语里尔克 2005-02-03 21:23:09
http://www.xunmeng.net/article/Article_Show.asp?ArticleID=943

wanghaopeng 2005-02-03 21:32:53
呵呵 命不好 打不开哦  谢谢了

老砍 2005-02-03 23:01:09
http://www.agent-m.net/

这个非常优秀的古代兵法网站里有

sinovivo 2005-02-03 23:05:30
《人物志》  三国魏&#8226;刘邵   
 


九徵第一



盖人物之本，出乎情性。情性之理，甚微而玄，非圣人之察，其孰能究之哉？凡有血气者，莫不含元一以为质，禀阴阳以立性，体五行而著形。苟有形质，犹可即而求之。
　
凡人之质量，中和最贵矣。中和之质必平淡无味，故能调成五材，变化应节。是故观人察质，必先察其平淡，而后求其明。聪明者，阴阳之精。阴阳清和，则中睿外明。圣人淳耀，能兼二美。知微知章，自非圣人莫能两遂。故明白之士，达动之机，而暗於玄虑。玄虑之人，识静之原，而困於速捷。犹火日外照，不能内见。金水内映，不能外光。二者之义，盖阴阳之别也。若量其材质，稽诸五物。五物之徵，亦各著於厥体矣。
　
其在体也，木骨、金筋、火气、土肌、水血，五物之象也。五物之实，各有所济。是故骨植而柔者，谓之弘毅。弘毅也者，仁之质也。气清而朗者，谓之文理。文理也者，礼之本也。体端而实者，谓之贞固。贞固也者，信之基也。筋劲而精者，谓之勇敢。勇敢也者，义之决也。色平而畅者，谓之通微。通微也者，智之原也。五质恒性，故谓之五常矣。
　
五常之别，列为五德。是故温直而扰毅，木之德也。刚塞而弘毅，金之德也。愿恭而理敬，水之德也。宽栗而柔立，土之德也。简畅而明砭，火之德也。虽体度无穷，犹依乎五质。
　
故其刚柔明畅贞固之徵，著乎形，见乎声色，发乎情味，各如其象。故心质亮直，其仪劲固。心质体决，其仪进猛。心质平理，其仪安閒。夫仪动成，各有态度。直容之动，矫矫行行。休容之动，业业跄跄。德容之动，颙颙卬卬。
　
夫容之动作发乎心，心气之徵，则声变是也。夫气合成声，声应律吕。有和平之声，有清畅之声，有回衍之声。夫声畅於气，则实存貌色。故诚仁，必有温柔之色。诚勇，必有矜奋之色。诚智，必有明达之色。夫色见於貌，所谓徵神。徵神见貌，则情发於目。故仁，目之精，悫然以端。勇，胆之精，晔然以强。然皆偏至之材，以胜体为质者也。故胜质不精，则其事不遂，是故直而不柔，则木。劲而不精，则力。固而不端，则愚。气而不清，则越。畅而不平，则荡。是故中庸之质，异乎此类。五常既备，包以澹味。五质内充，五精外章。是以目彩五晖之光也。故曰，物生有形，形有神精，能知精神，则穷理尽性。
　
性之所尽，九质之徵也。然则平陂之质在於神，明暗之实在於精，勇怯之势在於筋，强弱之植在於骨，躁静之决在於气，惨怿之情在於色，衰正之形在於仪，态度之动在於，缓急之状在於言。其为人也，质素平澹，中睿外朗，筋劲植固，声清色怿，仪正容直，则九徵皆至，则纯粹之德也。九徵有违，则偏杂之材也。三度不同，其德异称。故偏至之材，以材自名。兼材之人，以德为目。兼德之人，更为美号。是故兼德而至，谓之中庸。中庸也者，圣人之目也。具体而微，谓之德行。德行也者，大雅之称也。一至谓之偏材。偏材，小雅之质也。一徵谓之依似。依似，乱德之类也。一至一违，谓之间杂。间杂，无恒之人也。无恒、依似，皆风人末流。末流之质，不可胜论，是以略而不概也。



 体别第二



夫中庸之德，其质无名。故咸而不鹻，淡而不<酉贵>，质而不缦，文而不缋。能威能怀，能辨能讷，变化无方，以达为节。
　
是以抗者过之，而拘者不逮。夫拘抗违中，故善有所章，而理有所失。是故厉直刚毅，材在矫正，失在激讦。柔顺安恕，每在宽容，失在少决。雄悍杰健，任在胆烈，失在多忌。精良畏慎，善在恭谨，失在多疑。强楷坚劲，用在桢干，失在专固。论辨理绎，能在释结，失在流宕。普博周给，弘在覆裕，失在溷浊。清介廉洁，节在俭固，失在拘扃。休动磊落，业在攀跻，失在疏越。沈静机密，精在玄微，失在迟缓。朴露径尽，质在中诚，失在不微。多智韬情，权在谲略，失在依违。及其进德之日不止，揆中庸以戒其材之拘抗，而指人之短以益其失，犹晋楚带剑递相诡反也。
　
是故强毅之人，狠刚不和。不戒其强以搪突，而以顺为挠，厉其抗。是故可以立法，难与入微。柔顺之人，缓心宽断。不戒其事之不摄，而以抗为峛，安其舒。是故可与循常，难与权疑。雄悍之人，气奋勇决。不其勇之毁跌，而以顺为恇，竭其势。是故可与涉难，难与居约。惧慎之人，畏患多忌。不戒其软於为义，而以勇为狎，增其疑。是故可与保全，难与立节。凌楷之人，秉意劲特。不戒其情之固护，而以辨为伪，强其专。是故可以持正，难与附众。辨博之人，论理赡给。不戒其辞之泛滥，而以楷为系，遂其流。是故可与泛序，难与立约。弘普之人，意爱周。不戒其交之溷杂，而以介为狷，广其浊，是故可以抚众，难与厉俗。狷介之人，砭清激浊。不戒其道之隘狭，而以普为秽，益其拘。是故可与守节，难以变通。休动之人，志慕超越。不戒其意之大猥，而以静为滞，果其锐。是故可以进趋，难与持后。沈静之人，道思回复。不其堋之迟后，而以动为疏，美其软。是故可与深虑，难与捷速。朴露之人，中疑实<石臽>。不戒其实之野直，而以谲为诞，露其诚。是故可与立信，难与消息。韬谲之人。原度取。不戒其术之离正，而以尽为愚，贵其虚。是故可与赞善，难与矫违。夫学，所以成材也。恕，所以推情也。偏材之性不可移转矣。虽教之以学，材成而随之以失。虽训之以恕，推情各从其心。信者逆信，诈者逆诈，故学不入道，恕不周物，此偏材之益失也。


 
流业第三



盖人流之业十有二焉。有清节家，有法家，有术家，有国体，有器能，有藏否，有伎俩，有智意，有文章，有儒学，有口辨，有雄杰。
　
若夫德行高妙，容止可法，是谓清节之家，延陵、晏婴是也。建法立制，强国富人，是谓法家，管仲、商鞅是也。思通道化，策谋奇妙，是谓术家，范蠡、张良是也。兼有三材，三材皆备，其德足以厉风俗，其法足以正天下，其术足以谋庙胜，是谓国体，伊尹、吕望是也。兼有三材，三材皆微，其德足以率一国，其法足以正乡邑，其术足以权事宜，是谓器能，子产、西门豹是也。兼有三材之别，各有一流。清节之流，不能弘恕，好尚讥诃，分别是非，是谓臧否，子夏之徒是也。法家之流，不能创思远图，而能受一官之任，错意施巧，是谓伎俩，张敞、赵广汉是也。术之流，不能创制垂则，而能遭变用权，权智有馀，公正不足，是谓智意，陈平、韩安国是也。凡此八业，皆以三材为本。故虽波流分别，皆为轻事之材也。能属文著述，是谓文章，司马迁、班固是也。能传圣人之业，而不能干事施政，是谓儒学，毛公、贯公是也。辩不入道，而应对资给，是谓口辩，乐毅、曹丘生是也。胆力绝众，材略过人，是谓骁雄，白起、韩信是也。凡此十二材，皆人臣之任也，主德不预焉。
　
主德者，聪明平淡，总达众材，而不以事自任者也。是故主道立，则十二材各得其任也。清节之德，师氏之任也。法家之材，司寇之任也。术家之材，三孤之任也，三材纯备，三公之任也。三材而微，冢宰之任也。臧否之材，师氏之佐也。智意之材，冢宰之佐也。伎俩之材，司空之任也。儒学之材，安民之任也。文章之材，国史之任也。辩给之材，行人之任也。骁雄之材，将帅之任也。是谓主道得而臣道序，官不易方，而太平用成。若道不平淡，与一材同用好，则一材处权，而众材失任矣。



材理第四



夫建事立义，莫不须理而定。及其论难，鲜能定之。夫何故哉？盖理多品而人材异也。夫理多品，则难通。人材异，则情诡。情诡、难通，则理失而事违也。夫理有四部，明有四家，情有九偏，流有七似，说有三失，难有六构，通有八能。
　
若夫天地气化，盈虚损益，道之理也。法制正事，事之理也。礼教宜適，义之理也。人情枢机，情之理也。
　
四理不同，其才也，须明而章，明待质而行。是故质於理合，合而有明，明足见理，理足成家。是故质性平淡，思心玄微能通自然，道理之家也，质性警彻，权略机捷，能理烦速，事理之家也。质性和平，能论礼教，辨其得失，义礼之家也。质性机解，推情原意，能適其变，情理之家也。
　
四家之明既异，而有九偏之情。以性犯明，各有得失。刚略之人，不能理微。故其论大体，则弘博而高远，厉纤理，则宕往而疏越。抗厉之人，不能回挠。论法直，则括处而公正，说变通，则否戾而不入。坚劲之人，好攻其事实。指机理，则颖灼而彻尽。涉大道，则径露而单持。辩给之人，辞烦而意锐。推人事，则精识而穷理。即大义，则恢愕而不周。浮沈之人，不能沈思。序疏数，则豁达而傲慢。立事要，则爁炎而不定。浅解之人，不能深难。听辩说，则拟锷而愉悦。审精理，则掉转而无根。宽恕之人，不能速捷。论仁义，则弘详而长雅。趋时务，则迟缓而不及。温柔之人，力不休强。味道理，则烦適而和畅。拟疑难，则濡软而不尽。好奇之人，横逸而求异。造权谲，则倜傥而瑰壮。案清道，则诡常而恢迁。此所谓性有九偏，各从其心之所可以为理。
　
若乃性不精畅，则流有七似。有漫谈陈说，似有流行者。有理少多端，似若博意者。有回说合意，似若赞解者。有处后持长，从众所安，似能听断者。有避难不应，似若有馀，而实不知者。有慕通口解，似悦而不怿者。有困胜情失，穷而称妙，跌则掎蹠，实求两解，似理不可屈者。凡此七似，众人之所惑也。
　
夫辩有理性，有辞胜。理胜者，正白黑以广论，释微妙而通之。辞胜者，破正理以求异，求异则正失矣。夫九偏之材，有同，有反，有杂。同则相解，反则相非，杂则相恢。故善接论者，度所长而论之。厉之不动，则不说也。傍无听达，则不难也。不善接论者，说之以杂反。说之以杂反，则不入矣。善喻者，以一言明数事。不善喻者，百言不明一意。百言不明一意，则不听也。是说之三失也。
　
善难者，务释事本。不善难者，舍本而理末。舍本而理末，则辞构矣。善攻强者，下其盛锐，扶其本指，以渐攻之。不善攻强者，引其误辞以挫其锐意。挫其锐意，则气构矣。善蹑失者，指其所跌。不善蹑失者，因屈而抵其性。因屈而抵其性，则怨构矣。或常所思求，久乃得之。仓卒谕人，人不速知，则以为难喻。以为难喻，则忿构矣。夫盛难之时，其误难迫。故善难者，徵之使还。不善难者，凌而激之，虽欲愿藉，其势无由。其势无由，则妄构矣。凡人心有所思，则耳且不能听。是故并思俱说，竞相制止，欲人之听己，从亦以其方思之故，不了己意，则以为不解。人情莫不讳不解。讳不解，则怒构矣。凡此六构，变之所由兴也。
　
然虽有变构，犹有所得。若说而不难，各陈所见，则莫知所由矣。由此论之，谈而定理者，眇矣。必也听能听序，思能造端，明能见机，辞能辩意捷能摄失，守能待徵，攻能夺守，夺得易予。兼此八者，然后乃能通於天下之理。通於天下之理，则能通人矣。不能兼有八美，適有一能，则所达者偏，而所有异目矣。是故聪能听序，谓之名物之材。思能造端，谓之构架之材。明能见机，谓之达识之材。辞能辩意，谓之赡给之材。捷能摄失，谓之权捷之材。守能待徵，谓之持论之材。攻能夺守，谓之推彻之材。夺能易予，谓之贸说之材。通材之人，既兼此八材，行之以道。与通人言，则同解而心喻。与众人言，则察色而顺性。虽明包众理，不以尚人。聪睿资给，不以先人。善言出己，理足则止。鄙误在人，过而不迫。写人之所怀，扶人之所能。不以事类犯人之所婟。不以言例，及己之所长。说直说变，无所畏恶。采虫声之善音，赞愚人之偶得。夺与有宜，去就不留。方其盛气，折谢不吝。方其胜难，胜而不矜心平志谕，无適无莫，期於得道而已矣。是可与论经世而理物也。



材能第五



或曰，人材有能大而不能小，犹函牛之鼎不可以烹鸡。愚以为此非名也。夫能之为言，已定之称。岂有能大而不能小乎。
　
凡所谓能大而不能小，其语出於性有宽急。性有宽急，故宜有大小。宽弘之人，宜为郡国，使下得施其功，而总成其事。急小之人，宜理百里，使事办於己。然则郡之与县，异体之大小者也。以实理宽论辨之，则当言大小异宜，不当言能大不能小也。若夫鸡之与牛，亦异体之小大也。故鼎亦宜有大小。若以烹犊，则岂不能烹鸡乎。故能治大郡，则亦能治小郡矣。推此论之，人材各有所宜，非犹大小之谓也。夫人材不同，能各有异。有自任之能，有立法使人从之之能，有消息辨护之能，有德教师人之能，有行事使人谴让之能，有司察纠摘之能，有权奇之能，有威猛之能。 
　
夫能出於材。材不同量。材能既殊，任政亦异。是故自任之能，清节之材也。故在朝也，则冢宰之任，为国则矫直之政。立法之能，治家之材也。故在朝也，则司寇之任，为国则公正之政。计策之能，术家之材也。故在朝也，则三孤之任，为国则变化之政。人事之能，智意之材也。故在朝也，则冢宰之佐，为国则谐合之政。行事之能，谴让之材也。故在朝也，则司寇之任，为国则督责之政。权奇之能，伎俩之材也，故在朝也，则司空之任，为国则艺事之政。司察之能，臧否之材也。故在朝也，则师氏之佐，为国则刻削之政。威猛之能，豪杰之材也。故在朝也，则将帅之任，为国则严厉之政。
　
凡偏材之人，皆一味之美。故长於办一官，而短於为一国。何者？夫一官之任，以一味协五味。一国之政，以无味和五味。又国有俗化，民有剧易，而人材不同，故政有得失。是以王化之政宜於统大，以之治小，则迁。辩护之政宜於治烦，以之治，则无。策术之政宜於治难，以之治平，则无奇。矫抗之政宜於治侈，以之治弊，则残。谐和之政宜於治新，以之治旧，则虚。公刻之政宜於纠奸，以之治边，则失众。威猛之政宜於讨，以之治善，则暴。伎俩之政宜於治富，以之治贫，则劳而下困。故量能授官，不可不审也。凡此之能，皆偏材之人也。故或言而不能行，或能而不能言。至於国体之人，能言能行，故为众材之隽也。
　
人君之能，异於此。故臣以自任为能，君以用人为能，臣以能言为能，君以能听为能，臣以能行为能，君以能赏罚为能。所能不同，故能君众材也。



利害第六



盖人业之流，各有利害。夫节清之业著於仪，发於德行，未用而章，其道顺而有化。故其未达也，为众人之所进，既达也，为上下之所敬。其功足以激浊扬清，师范僚友。其为业也无弊而常显。故为世之所贵。
　
法家之业，本於制度，待乎成功而效。其道前苦而后治，严而为众。故其未达也，为众人之所忌。已试也，为上下之所惮。其功足以立法成治，其弊也，为群枉之所仇其为业也，有敝而不常用，故功大而不终。
　
术家之业，出於聪思，待於谋得而章。其道先微而后著，精而且玄。其未达也，为众人之所不识。其用也，为明主之所珍。其功足以运筹通变。其退也，藏於隐微。其为业也，奇而希用，故或沈微而不章。
　
智意之业，本於原度，其道顺而不忤。故其未达也。为众人所容矣。已达也。为庞之所嘉。其功足以赞明计虑，其敝也，知进而不退，或离正以自全。其为业也，谞而难持。故或先利而后害。
　
藏否之业，本乎是非。其道廉而且砭。故其未达也，为众人之所识。已达也，为众人之所称。其功足以变察是非。其敝也，为诋诃之所怨。其为业也，峭而不裕。故或先得而后离众。
　
伎俩之业，本於事能，其道辨而且速。其未达也，为众人之所异。已达也，为官司之所任。其功足以理纠邪。其敝也，民劳而下困。其为业也，细而不泰，故为治之末也。



接识第七



夫人初甚难知，而士无众寡皆自以为知人。故以己观人，则以为可知也。观人之察人，则以为不识也。夫何哉？是故能识同体之善，而或失异量之美。何以论其然。夫清节之人以正直为度，故其厉众材也能识性行之常，而或疑法术之诡。法制之人以分数为度，故能识较方直之量，而不贵变化之术。术谋之人以思谟为度，故能成策略之奇，而不识遵法之良。器能之人以辨护为度，故能识方略之规，而不知制度之原。智意之人以原意为度，故能识韬谞之权，而不贵法教之常。伎俩之人以邀功为度，故能识进趣之功，而不通道德之化。臧否之人以伺察为度，故能识诃砭之明，而不畅倜傥之异。言语之人以辨析为度，故能识捷给之惠，而不知含章之美。
　
是以互相非駮，莫肯相是。取同体也，则接论而相得。取异体也，虽厉外而不知。凡此之类，皆谓一流之材也。若二至已上，亦随其所兼，以及异数，故一流之人，能识一流之善。二流之人，能识二流之美。尽有诸流，则亦能兼达众材。故兼之人与国体同。
　
欲观其一隅，则终朝足以识之。将究其详，则三百而后足。何谓三日而后足。夫国体之人兼有三材，故谈不三日不足以尽之。一以论道德，二以论法制，三以论策术，然后乃能竭其所长，而举之不疑。
　
然则何以知其兼偏，而与之言乎？其为人也，务以流数抒人之所长，而为之名目，如是兼也。如陈以美欲人称之，不欲知人之所有，如是者偏也。不欲知人，则言无不疑。是故以深说浅，益深益异。异则相返，反则相非。是故多陈处直，则以为见美。静听不言，则以为虚空。抗为高谈，则为不逊。逊让不尽，则以为浅陋。言称一善，则以为不博。厉发众奇，则以为多端。先意而言，则以为分美。因失难之，则以为不喻。说以对反，则以为较己。博以异杂，则以为无要。论以同体，然后乃悦。於是乎有亲爱之情，称举之誉，此偏材之常失。



英雄第八



夫草之精秀者为英，兽之特群者为雄。故人之文武茂异，取名於此。是故聪明秀出谓之英，胆力过人谓之雄，此其大体之别名也。若校其分数，则互相须，各以二分，取彼一分，然后乃成。
　
何以论其然？夫聪明者英之分也，不得雄之胆，则说不行。胆力者雄之分也，不得英之智，则事不立。是故英以其聪谋始，以其明见机，待雄之胆行之。雄以其力服众，以其勇排难，待英之智成之。然后乃能各济其所长也。若聪明谋始，而明不见机，乃可以坐论，而不可以处事。聪能谋始，明能见机，而勇不能行，可以循常，而不可以虑变。若力能过人，而勇不能行，可以为力人，未可以为先登。力能过人，勇能行之，而智不能断事，可以为先登，未足以为将帅。必聪能谋始，明能见机，胆能决之，然后可以为英。张良是也。气力过人，勇能行之，智足断事，乃可以为雄，韩信是也。体分不同，以多为目。故英雄异名。然皆偏至之材，人臣之任也。故英可以为相，雄可以为将。若一人之身兼有英雄，则能长世，高、项羽是也。然英之分以多於雄，而英不可以少也。英分少，则智者去之。故项羽气力盖世，明能合变，而不能听采奇异，有一范增不用，是以陈平之徒皆亡归。高祖英精分多，故群雄服之，英材归之，两得其用。故能吞秦破楚，宅有天下。然则英雄多少，能自胜之数也。徒英而不雄，则雄材不服也。徒雄而不英，则智者不归往也。故雄能得雄，不能得英。英能得英，不能得雄。故一人之身兼有英雄，乃能役英与雄。能役英与雄，故能成大业也。



八观第九



八观者：一曰，观其夺救，以明间杂。二曰，观其感变，以审常度。三曰，观其志质，以知其名。四曰，观其所由，以辨依似。五曰，观其爱敬，以知通塞。六曰，观其情机，以辨恕惑。七曰，观其所短，以知所长。八曰，观其聪明，以知所达。
　
何谓观其夺救，以明间杂？夫质有至、有违，若至胜违，则恶情夺正。若然而不然。故仁出於慈，有慈而不仁者。仁必有恤，有仁而不恤者。厉必有刚，有厉而不刚者。若夫见可怜则流涕，将分与则吝啬，是慈而不仁者。睹危急则恻隐，将赴救则畏患，是仁而不恤者。外虚义则色厉，愿利欲则内荏，是厉而不刚者。然则慈而不仁者，则吝夺之也。仁而不恤者，则惧夺之也。厉而不刚者，则欲夺之也。故曰，慈不能胜吝，无必其能仁也。仁不能胜惧，无必其能恤也。厉不能胜欲，无必其能刚也。是故不仁之质胜，则伎力为害器。贪悖之性胜，则强猛为祸梯。亦有善情救恶，不至为害，爱惠分笃，虽傲狎不离，助善著明，虽疾恶无害也。救济过厚，虽取人，不贪也。是故观其夺救，而明间杂之情，可得知也。
　
何谓观其感变，以审常度？夫人厚貌深情，将欲求之，必观其辞旨，察其应赞。夫观其辞旨，犹听音之善丑。察其应赞，犹视智之能否也。故观辞察应，足以互相别识。然则论显物正，白也。不善言应，玄也。径纬玄白，通也。移易无正，杂也。先识未然，圣也。追思玄事，睿也。见事过人，明也。以明为晦，智也。微忽必识，妙也。美妙不昧，疏也。测之益深，实也。假合炫耀，虚也。自见其美，不足也。不伐其能，有馀也。故曰，凡事不度，必有其故。忧患之色，乏而且荒。疾疢之色，乱而垢杂。喜色愉然以怿，愠色厉然以扬；妒惑之色，冒昧无常。及其动作，盖并言辞。是故其言甚怿，而精色不从者，中有违也。其言有违，而精色可信者，辞不敏也。言未发而怒色先见者，意愤溢也。言将发而怒气送之者，强所不然也。凡此之类，徵见於外，不可奄违。虽欲违之，精色不从。感愕以明，变可知。是故观其感变而常度之情可知。
　
何谓观其至质，以知其名？凡偏材之性，二至以上，则至质相发，而令名生矣。是故骨直气清，则休名生焉。气清力劲，则烈名生焉。径智精理，则能名生焉。智直强悫，则任名生焉。集於端质，则令德济焉。加之学，则文理灼焉。是故观其所至之多少，而异名之所生可知也。
　
何谓观其所由，以辨依似？夫纯讦性违，不能公正。依讦似直，以讦讦善，纯宕似流，不能通道。依宕似通，行傲过节。故曰，直者亦讦，讦者亦讦，其讦则同，其所以为讦则异。通者亦宕，宕者亦宕，其宕则同，其所以为宕则异。则何以别之？直而能温者，德也。直而好讦者，偏也。讦而不直者，依也。道而能节者，通也。通而时过者，偏也。宕而不节者，依也。偏之与依，志同质违，所谓似是而非也。是故轻诺，似烈而寡信。多易，似能而无效。进锐，似精而去速。诃者，似察而事烦。讦诡，似惠而无成。面从，似忠而退违，此似是而非者也。亦有似非而是者。大权，似奸而有功。大智，似愚而内明。博爱，似虚而实厚。正言，似讦而情忠。夫察似明非，御情之反，有似理讼，其实难别也。非天下之至精，其孰能得其实。故听言信貌，或失其真。诡情御反，或失其贤。贤否之察，实在所依。是故观其所依，而似类之质可知也。
　
何谓观其爱敬，以知通塞？盖人道之极，莫过爱敬。是故《孝经》以爱为至德，以敬为要道。《易》以感为德，以谦为道。《老子》以无为德，以虚为道。《礼》以敬为本。《乐》以爱为主。然则人情之质，有爱敬之诚，则与道德同体，动获人心，而道无不通也。然爱不可少於敬。少於敬，则廉节者归之。而众人不与。爱多於敬，则虽廉节者不悦，而爱接者死之。何则？敬之为道也，严而相离，其势难久。爱之为道也，情亲意厚，深而感物。是故观其爱敬之诚，而通塞之理可德而知也。
　
何谓观其情机，以辨恕惑？夫人之情有六机，抒其所欲，则喜。不杼其所能，则怨。以自伐历之，则恶。以谦损下之，则悦。犯其听乏，则婟。以恶犯婟，则妒。此人性之六机也。夫人情莫不欲其志。故烈士乐备力之功，善士乐督政之训，能士乐治乱之事，术士乐计策之谋，辨士乐陵讯之辞，贪者乐货财之积，幸者乐权势之尤。苟赞其志，则莫不欣然。是所谓杼其所欲，则喜也。若不杼其所能，则不获其志。不获其志，则戚。是故功力不建，则烈士奋。德行不训，则正人哀。政乱不治，则能者叹。敌能未弭，则术人思。货财不积，则贪者忧。权势不尤，则幸者悲。是所谓不杼其能，则怨也。人情莫不欲处前，故恶人之自伐。自伐，皆欲胜之类也。是故自伐其善，则莫不恶也。是所谓自伐历之，则恶也。人情皆欲求胜，故悦人之谦。谦所以下之。下有推与之意，是故人无贤愚，接之以嫌，则无不色怿。是所谓以谦下之，则悦也。人情皆欲掩其所短，见其所长。是故人驳其所短，似若物冒之。是所谓驳其所乏，则婟也。人情陵上者也、。陵犯其所恶，见憎，未害也。若以长驳短，是所谓以恶犯婟，则妒恶生矣。凡此六机，其归皆欲处上。是以君子接物，犯而不校。不校，则无不敬下，所以辟其害也。小人则不然。既不见机，而欲人之顺己，以佯爱敬为见异，以偶邀会为轻，苟犯其机，则深以为怨。是故观其情机，而贤鄙之志可得而知也。
　
何谓观其所短，以知所长？夫偏材之人，皆有所短。故直之失也，讦。刚之失也，厉。和之失也，软。介之失也，拘。夫直者不讦，无以成其直。既悦其直，不可非其讦。讦也者，直之徵也。刚者不厉，无以济其刚。既悦其刚，不可非其厉。厉也者，刚之徵也。和者不软，无以保其和。既悦其和，不可非其懦。软了者，和之徵也。介者不拘，无以守其介。既悦其介，不可非其拘。拘也者，介之徵也。然有短者，未必能长也。有长者，必以短为徽。是故观其徵之所短，而其材之所长可知也。
　
何谓观其聪明，以知所达？夫仁者，德之基也。义者，德之节也。礼者，德之文也。信者，德之固也。智者，德之帅也。夫智出於明。明之於人，犹昼之待白日，夜之待烛火。其明益盛者，所见及远。及远之明，难。是故守业勤学，未必及材。材艺精巧，未必及理。理义辨给，未必及智。智能经事，未必及道。道思玄远，然后乃周是谓学不及材，材不及理，理不及智，智不及道。道也者，回复变通。是故别而论之，各自独行，则仁为胜。合而俱用，则明为将。故以明将仁，则无不怀。以明将义，则无不胜。以明将理，则无不通。然则苟无聪明，无以能遂。故好声不实不克，则恢。好辩而理不至，则烦。好而思不深，则刻。好术而计不足，则伪。是故钧材而好学，明者为师。比力而争，智者为雄。等德而齐，达者称圣。圣之为称，明智之极明也。是以观其聪明，而所达之材可知也。



七缪第十



七缪：一曰，察誉，有偏颇之缪。二曰，接物，有爱恶之惑。三曰，度心，有小大之误。四曰，品质，有早晚之疑。五曰，变类，有同体之嫌。六曰，论材，有申压之诡。七曰，观奇，有二尤之失。
　
夫采访之要，不在多少。然徵质不明者，信耳而不敢信目。故人以为是，则心随而明之。人以为非，则意转而化之。虽无所嫌，意若不疑。且人察物，亦自有误。爱憎兼之，其情万原。不畅其本，胡可必信。是故知人者，以目正耳。不知人者，以耳败目。故州闾之士，皆誉皆毁，未可为正也。交游之人誉不三周，未必信是也。夫实厚之士，交游之间，必每所在肩称。上等援之，下等推之，苟不能周，必有咎毁。故偏上失下，则其终有毁。偏不失上，则其进不杰。故诚能三周，则为国所利。此正直之交也。故皆合而是，亦有违比。皆合而非，或在其中。若有奇异之材，则非众所见。而耳所听采，以多为信。是缪於察誉者也。
　
夫爱善疾恶，人情所常。苟不明质，或疏善，善非。何以论之。夫善非者，虽非犹有所是。以其所是，顺已所长，则不自觉情通意亲，忽忘其恶。善人虽善，犹有所乏。以其所乏，不明之长。以其所长，轻己所短，则不自知志乖气违，忽忘其善，是惑於爱恶者也。
　
夫精欲深微，质欲懿重，志欲弘大，心欲嗛小，精微，所以入神妙也。懿重，所以崇德宇也。志大，所以戡物任也。心小，所以慎咎悔也。故诗咏文王，“小心翼翼”，“不大声以色”，小心也。“王赫斯怒”，“以对於天下”，志大世。由此论之，心小志大者，圣贤之伦也。心大志大者，豪杰之隽也。心大志小者，傲荡之类也。心小志小者，拘软之人也。众人之察，或陋其心，或壮其志大，是於小大者也。
　
夫人材不同，成早晚，有早智而速成者，有晚智而晚成者，有少无智而终无所成者，有少有令材遂为隽器者。四者之理，不可不察。夫幼智之人，材智精达，然其在童髦皆有端绪。故文本辞繁，辩始给口，仁出慈恤，施发过与。慎生畏惧，廉起不取。早智者浅惠而见速。晚成者奇识而舒迟，终暗者并困於不足，遂务者周达而有馀。而众人之察，不虑其变，是疑於早晚者也。
　
夫人情莫不趣名利，避损害。名利之路，在於是得。损害之源，在於非失。故之无贤愚，皆欲使是得在己。能明己是，莫过同体。是以偏材之人，交游进趋之类，皆亲爱同体而誉之，憎恶对反而毁之。序异杂而不尚也。推而论之，无他故焉。夫誉同体，毁对反，所以证彼非而著己是也。至开异杂之人，於彼无益，於己无害，则序而不尚。是故同体之人，常患於过誉，及其名敌，则鲜能相下。是故直者性奋，好人行直於人。而不能受人之讦。尽者情露，好人行尽於人，而不能人之径。务名者乐人之进趋过人，而不能出陵己之后。是故性同而材倾，则相援而相赖也。性同而势，则相竞而相害也。此又同体之变也。故助直而毁直。或与明而毁明。而众人之察不辨其律理，旦嫌於体同也。
　
夫人所处异势，势有申压。富贵遂达，势之申也。贫贼究匮，势之压也。上材之人，能行人所不能得。是故达有劳谦之称。穷有著明之节。中材之人，则随世损益。是故籍富贵则货财充子内，施惠周於外。见赡者，求可称而誉之。见援者，阐小美而大之。虽无异材，犹行成而名立。处贫贼，则欲施而无财，欲援而无势。亲戚不能恤，朋友不见济。分义不复立，恩爱浸以离。怨望者并至，归非者日多。虽无罪尤，犹无故而废也。故世有侈俭，名由进退。天下皆富，则清贫者虽苦，必无委顿之忧。且有辞施之高，以获荣名之利。皆贫，则求假无所告，而有贫乏之患，且生鄙吝之讼。是故钧材而进有与之者，则体益而茂遂。私理卑抑有累之者。则微降而稍退。而众人之观，不理其本，各指其所在，是疑於申压者也。
　
夫清雅之美，著乎形质，察之寡失。失缪之由，恒在二尤。二尤之生，与物异列。故尤妙之人，舍精於内，外无饰姿。尤虚之人，硕言瑰姿，内实乖反。而人之求奇，不可以精微测其玄机，明其异希。或以貌少为不足，或以瑰姿为巨伟。或以直露为虚华，或以巧饰为真实。是以早拔多误，不如顺次。夫顺次，常度也。苟不察其实，亦焉往而不失。故遗贤而贤有济，则恨在不早拔。拔奇而奇有败。则患在不素别。任意而独缪，则悔在不广问。广问而误己，则怨己不自信。是以骥发足，众士乃误。韩信立功，淮阴乃震。夫岂恶奇而好疑哉。乃尤物不世见，而奇逸美异也。是以张良体弱，而精疆为众智之隽也。荆叔色平，而神勇为众勇之杰也。然则隽杰者，众人之尤也。圣人者，众尤之尤也。其尤弥出者，其道弥远。故一国之隽，於州为辈，未得为第也。一州之第，於天下为。天下之椳世有优劣。是故众人之所贵，各贵其出己之尤，而不贵尤之所尤。是故众人之明，能知辈士之数，而不能知第目之度。辈士之明，能知第目之度，不能识出尤之良也。出尤之人，能知圣人之教，不能究人之入室之奥也。由是论之，人物之理，妙不可得而穷己。



效难第十一



盖知人之效有二难。有难知之难，有知之而无由得效之难。何谓难知之难。人物精微，能神而明，其道甚难，固难知之难也。是以众人之察不尽备。故各自立度，以相观采。或相其形，或候其动作，或揆其终始，或揆其儗象，或推其细微，或恐其过误，或循其所言，或稽其得事，八者游杂，故其得者少，所失者多。是故必有草创信形之误，又有居止变化之谬。故其接遇观人也，随行信名，失其中情。故浅美扬露，则以为有异。深明沈漠，则以为空虚。分别妙理，则以为离娄。口传甲乙，则以为义理。好说是非，则以为臧否。讲目成名，则以为人物。平道政事，则以为国体，犹听有声之类，名随其音。夫名非实，用之不效。故曰，名犹口进，而实从事退。中情之人，名不副实，用之有效。故名由众退，而实从事章，此草创之常失也。故必待居止，然后识之，故居，视其所安。达，视其所举。富，视其所与。穷，视其所为。贫，视其所取。然后乃能知贤否。此又已试非始相也。所以知质，未足知其略。且天下之人，不可得皆与游处。或志变，随物而化。或未至而悬欲，或已至而易愿。或穷约而力行，或得志而从欲。此又居止之所失也。由是论之，能两得其要，是难知之难。
　
何谓无由得效之难。上材已莫知，或反识者在幼贼之中，未达而丧。或所识者未拔而先没。或曲高和寡，唱不见赞。或身卑力微，言不见亮。或器非时好，不见信贵。或不在其位，无由得拔。或在其位以有所屈迫。是以良材识真，万不一遇也。须识真在位，识百不一有也。以位势值可荐致之，宜十不一合也。或明足识真，有所妨夺，不欲贡荐。或好贡荐，而不能识真。是故知与不知，相与分乱於总猥之中。实知者，患於不得达效。不知者，亦自以为未识。所谓无由得效之难也。故日知人之效，有二难。



释争第十二



盖善以不伐为大。贤以自矜为损。是故舜让於德，而显义登。汤降不迟，而圣敬日跻。却至上人，而抑下滋甚。王叔好争，而终於出奔然则卑让降下者，茂进之遂路也。矜奋侵陵者，毁塞之险途也。是以君子举不敢越仪准，志不敢陵轨等。内勤己以自济，外谦让以敬惧是以怨难不在於身，而荣福通於长久也。彼小人则不然。矜功伐能，好以陵人，是在前者人害之，有功者人毁之，毁败者人幸之。是故并辔争先。而不能相夺。两顿俱折，而为后者所趋。由是论之，争让之途，其别明矣。然好胜之人，犹谓不然。以在前为速锐，以处后而留滞，以下众为卑屈。以蹑等为异杰，以让敌为回辱，以陵上为高厉。是故抗奋遂往，不能自反也。夫以抗遇贤，必见逊下。以抗遇暴，必构难难既构，则是非之理必溷而难明。溷而难明，则其与自毁何以异哉。且人之毁己，皆发怨憾而变生也。必依托於事，饰成端末。其於听者虽不尽信，犹半以为然也。己之校报，亦又如之。终其所归，亦各有半。信著於远近也。交气疾争者，为易口而自毁也。并辞竞说者，为贷手以自。为惑缪岂不甚哉？然原其所，岂有躬自厚责，以致变讼者乎。皆由内恕不足，外望不已。或怨彼轻我，或疾彼胜己。夫我薄而彼轻之，则由我曲而彼直。我贤而彼不知，由见轻非我咎也。若彼贤而处我前，则我德之未至也。若德均而彼先我，则我德之近次也。夫何怨哉？且两贤未别，则能让者为隽矣。争隽未别，则用力者为惫矣。是故蔺相如以回车决胜於廉，寇恂以不斗取贤於贾复。物势之反，乃君子所谓道也。是故君子知屈之可以为伸，故含辱而不辞。知卑让之可以胜敌，故下之而不疑。及其终极，乃转祸而为福，屈仇而友。使怨仇不延於后嗣，而美名宣於无穷。君子之道岂不裕乎。且君子能受纤微之小嫌，故无变斗之大讼。小人不能忍小忿之故。终有赫赫之败辱。怨在微，而下之，犹可以为谦德也。变在萌，而争之，则祸成而不救矣。是故陈馀以张耳之变，卒受离身之害。彭宠以朱浮之郄，终有覆亡之祸。祸福之机，可不慎哉。是故君子之求胜也，以推让为利锐，以自修为棚橹，静则闭嘿泯之玄门，动则由恭顺之通路。是以战胜而争不形，敌服而怨不构。若然者悔吝不存於声色。夫何显争之有哉。彼显争者，必自以为贤人，而人以为险诐者。实无险德，则无可毁之义。若信有险德，又何可与讼乎。险而与之讼，是柙兕而撄，其可乎。怒而害人，亦必矣。《易》曰：“险而违者，讼。讼必有众起。”《老子》曰：“夫惟不争，故天下莫能与之争”。是故君子以争途之可由也。
　
是以越俗乘高，独行於三等之上。何谓三等？天无功而自矜，一等。有功而伐之，二等。功大而不伐，三等。愚而好胜，一等。贤而尚人，二等。贤而能让，三等。缓己急人，一等。急己急人，二等。急已宽人，三等。凡此数者，皆道之奇，物之变也。三变而后得之，故人莫能远也。夫唯知道通变者，然后能处之。是故孟之反以不伐，获圣人之誉。管叔以辞赏，受嘉重之赐。夫岂诡遇以求之哉，及纯德自然之所合也。彼君子知自损之为益，故功一而美二。小人不知自益之为损，故一伐而并失。由此论之，则不伐者，伐之也。不争者，争之也。让敌者，胜之也。下众者，上之也。君子诚能睹争途之名险，独乘於玄路，则光晖焕而日新，德声伦於古人矣。

sinovivo 2005-02-03 23:09:13
Dasha只把佛送到五指山，V就直接送到西天吧。所有文字取自《国学备要》光盘。

老砍 2005-02-03 23:11:09
http://ef.cdpa.nsysu.edu.tw/ccw/01/peopeo.htm

这里直接下

范东南北屏 2005-02-04 12:35:07
在《全三国文》中找到这个。



人物志序

夫圣贤之所美，莫美乎聪明；聪明之所贵，莫贵乎知人。知人诚智则众材得其序，而庶绩之业兴矣。是以圣人著爻象，则立君子小人之辞叙诗志，则别风俗雅正之业，制礼乐，则考六艺祇庸之德；躬南面，则援俊逸辅相之材，皆所以达众善而成天功也。天功既成，则并受名誉，是以尧以克明俊德为称，舜以登庸二八为功，汤以拔有莘之贤为名，文王以举渭滨之叟为贵。由此论之，圣人兴德，孰不劳聪明于求人，获安逸于任使者哉？是故仲尼不试，无所援升，犹序门人以为四科，泛论众材以辨三等。又叹《中庸》以殊圣人之德，《尚德》以劝庶几之论，《训六蔽》以戒偏材之失，《思狂狷》以通拘抗之材，疾悾悾而无信，以明伪似之难保。又曰：“察其所安，观其所由，以知居止之行。”人物之察也。如此其详，是以敢依圣训，志序人物，庶以补缀遗忘。惟博识君子，裁览其义焉。（宋本《人物志》）

wanghaopeng 2005-02-04 19:04:16
呵呵 谢谢各位的帮助啊

